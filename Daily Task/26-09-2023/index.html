<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>Class - 3 || Daily Task</title>
  <!-- Main CSS -->
  <link rel="stylesheet" href="style.css">
</head>
<body>
  <article>
    <h1>টাইমড আউট থেকে ম্যাক্সওয়েলের দুই পর্বের ঝড়: বিশ্বকাপের আলোচিত ১০</h1>
    <img src="https://images.prothomalo.com/prothomalo-bangla%2F2023-11%2F5b3a5f46-c244-4d27-a153-76c97f3d4e8c%2F895908_01_02.jpg?rect=0%2C0%2C2632%2C1481&auto=format%2Ccompress&fmt=webp&format=webp&w=900&dpr=1.0" alt="বাংলাদেশের বিপক্ষে ‘টাইমড আউট’ হয়েছিলেন অ্যাঞ্জেলো ম্যাথুস">
    <p>১০ দল নিয়ে শুরু হওয়া ওয়ানডে বিশ্বকাপ এখন ৪ দলে এসে ঠেকেছে। গত ৬ সপ্তাহে লিগ পর্বের ৪৫ ম্যাচ সাক্ষী হয়েছে বড় বড় সংগ্রহ, অঘটন, হৃদয়বিদারক হার, অবিশ্বাস্য ব্যাটিং, রেকর্ড ও নানা বিতর্কের। ভারত–নিউজিল্যান্ড ও দক্ষিণ আফ্রিকা–অস্ট্রেলিয়াকে নিয়ে সেমিফাইনাল শুরুর আগে এএফপি ফিরে তাকিয়েছে প্রথম পর্বের আলোচিত ১০ ঘটনায়। </p>

    <h3>দ্রুতগামী সড়কে দক্ষিণ আফ্রিকা ও মার্করাম</h3>
    <p>
      টুর্নামেন্টের তৃতীয় দিনেই বিশ্বকাপে দ্রুততম শতকের রেকর্ড গড়েন দক্ষিণ আফ্রিকার এইডেন মার্করাম। এক যুগ আগে কেভিন ও’ব্রায়েনের গড়া ৫০ বলে শতকের রেকর্ড ভেঙে দিয়ে দিল্লিতে শ্রীলঙ্কার বিপক্ষে ৪৯ বলে ৩ অঙ্ক স্পর্শ করেন ডানহাতি এ ব্যাটসম্যান। সেদিন দল হিসেবে দক্ষিণ আফ্রিকাও রেকর্ড বইয়ে নাম লেখায়। মার্করামের সঙ্গে কুইন্টন ডি কক ও রেসি ফন ডার ডুসেনের শতক মিলিয়ে লঙ্কানদের বিপক্ষে ৫০ ওভারে ৫ উইকেটে ৪২৮ রান তোলে দক্ষিণ আফ্রিকা, যা বিশ্বকাপ ইতিহাসে কোনো দলের সর্বোচ্চ সংগ্রহ। সেদিনের ম্যাচ শেষে মার্করাম বলেছিলেন, তাঁর দ্রুততম শতকের রেকর্ডটা এবারের আসরে ভেঙে গেলে তিনি অবাক হবেন না। মার্করামের কথাকে সঠিক প্রমাণ করে ১৮ দিন পরই দ্রুততম শতকের নতুন রেকর্ড গড়েন অস্ট্রেলিয়ার গ্লেন ম্যাক্সওয়েল।
    </p>

    <h3>পাকিস্তানের রেকর্ড রানতাড়া</h3>
    <p>
      হায়দরাবাদে কুশল মেন্ডিস ও সাদিরা সামারাবিক্রমার জোড়া শতকে পাকিস্তানের বিপক্ষে ৯ উইকেটে ৩৪৪ রান তোলে শ্রীলঙ্কা। জিততে হলে বিশ্বকাপে রানতাড়ার রেকর্ড গড়তে হতো পাকিস্তানকে। আবদুল্লাহ শফিক ও মোহাম্মদ রিজওয়ানের অপরাজিত শতকেই সেটিই সম্ভব করে তোলে পাকিস্তান। শফিক ১১৩ রান করে আউট হলেও পায়ে ক্র্যাম্প নিয়ে ১৩১ রানের অপরাজিত ইনিংস খেলেন রিজওয়ান। বিশ্বকাপে সর্বোচ্চ রানতাড়ার রেকর্ড গড়ে পাকিস্তান জেতে ৬ উইকেটে।
    </p>

    <h3>আফগানিস্তান ও নেদারল্যান্ডসের চমক</h3>
    <p>
      এবারের বিশ্বকাপের প্রথম বড় চমক দেখায় আফগানিস্তান। শিরোপা ধরে রাখার অভিযানে আসা ইংল্যান্ডকে ৬৯ রানে হারিয়ে দেয় দলটি। দিল্লিতে আফগানদের ২৮৪ রান তাড়া করতে নেমে স্পিন–ঘূর্ণিতে পড়ে ২১৫ রানে গুটিয়ে যায় ইংল্যান্ড। মুজিব উর রেহমান ও রশিদ খান নেন তিনটি করে উইকেট। এর আট দিন পর চেন্নাইয়ে পাকিস্তানের ২৮৩ রান মাত্র ৩ উইকেট হারিয়েই টপকে যায় আফগানরা। এর মধ্যে ধর্মশালায় দক্ষিণ আফ্রিকাকে ৩৮ রানে হারিয়ে দেয় আইসিসির সহযোগী সদস্যদেশ নেদারল্যান্ডস, যা ডাচ মিডিয়ায় ‘দ্য মিরাকল অব ধর্মশালা’ নামে অভিহিত হয়। আফগানিস্তান পরে সাবেক বিশ্বচ্যাম্পিয়ন শ্রীলঙ্কাকেও হারায়।
    </p>
    <img src="https://images.prothomalo.com/prothomalo-bangla%2F2023-10%2F3cc51300-ffc9-4909-934c-fd7e6966b9f3%2F847910_01_02.jpg?auto=format%2Ccompress&fmt=webp&format=webp&w=640&dpr=1.0" alt="বিশ্বকাপে চারটি জয় পেয়েছে আফগানিস্তান">

    <h2>ম্যাক্সওয়েলের রেকর্ড, প্রথম পর্ব</h2>
    <p>
      মার্করামের বিশ্বকাপে দ্রুততম শতকের রেকর্ড তিন সপ্তাহও স্থায়ী হতে দেননি ম্যাক্সওয়েল। ২৫ অক্টোবর দিল্লিতে নেদারল্যান্ডসের বিপক্ষে ৪১ বলে শতক তুলে নেন ডানহাতি এ ব্যাটিং অলরাউন্ডার। সেদিন অস্ট্রেলিয়ার ৮ উইকেটে ৩৯৯ রানের পেছনে ছুটতে গিয়ে ২১ ওভারে ৯০ রানে অলআউট হয়ে যায় নেদারল্যান্ডস। ম্যাক্সওয়েলের শতকটি ছিল ওয়ানডে ইতিহাসে চতুর্থ দ্রুততম। ১ নম্বরে আছে ২০১৫ সালে জোহানেসবার্গে ওয়েস্ট ইন্ডিজের বিপক্ষে দক্ষিণ আফ্রিকার এবি ডি ভিলিয়ার্সের ৩১ বলে শতক।
    </p>

    <h3>অস্ট্রেলিয়া, নিউজিল্যান্ডের রান উৎসব</h3>
    <p>
      এক বছরের বেশি সময় পর ধর্মশালায় ওয়ানডেতে মুখোমুখি হয়েছিল অস্ট্রেলিয়া–নিউজিল্যান্ড। ম্যাচে ট্রাভিস হেড–ডেভিড ওয়ার্নারের ১৭৫ রানের জুটির ভিতের ওপর দাঁড়িয়ে ৫০ ওভারে ৩৮৮ রান তোলে অস্ট্রেলিয়া। হেড ১০৯ ও ওয়ার্নার ৮১ রানের ইনিংস খেলেন। রানতাড়ায় রাচিন রবীন্দ্রের ১১৬ রানে ভর করে ৩৮৩ রান তোলে নিউজিল্যান্ড। দুই দল মিলিয়ে ওঠে ৭৭১ রান, যা বিশ্বকাপ ইতিহাসে এক ম্যাচে সর্বোচ্চ রানের রেকর্ড, পেছনে পড়ে যায় এবারের আসরেই শ্রীলঙ্কা–দক্ষিণ আফ্রিকা ম্যাচের ৭৫৪ রানের রেকর্ড। ৫ রানে হেরে যাওয়া ম্যাচে নিউজিল্যান্ডের ৩৮৩ রান বিশ্বকাপে হেরে যাওয়া দলের সর্বোচ্চ।
    </p>
    <img src="https://images.prothomalo.com/prothomalo-bangla%2F2023-09%2F22f9c19b-c8ab-4a1d-9341-88bf1e0a33ec%2F520552_01_02.jpg?auto=format%2Ccompress&fmt=webp&format=webp&w=640&dpr=1.0" alt="শ্রীলঙ্কা ক্রিকেট দল">

    <h3>শ্রীলঙ্কার ভারত–জুজু</h3>
    <p>
      সেপ্টেম্বরে এশিয়া কাপ ফাইনালে ভারতের কাছে মাত্র ৫০ রানে অলআউট হয়েছিল শ্রীলঙ্কা। সেই দুঃস্মৃতি ফিরে আসে বিশ্বকাপে মুম্বাইয়ের ম্যাচেও। ভারতের ৩৫৭ রান তাড়া করতে নেমে শ্রীলঙ্কা এবার গুটিয়ে যায় ৫৫ রানে। ৫ জন ব্যাটসম্যানই কোনো রান করতে পারেননি, এর মধ্যে দুই ওপেনারই গোল্ডেন ডাকে আউট হন। ভারতের হয়ে ১৮ রানে ৫ উইকেট নেন মোহাম্মদ শামি।
    </p>
    
    <h3>ফখরের ঝোড়ো ব্যাটিং</h3>
    <p>
      হারলেই সেমিফাইনালের সম্ভাবনা শেষ, এমন সমীকরণ নিয়ে বেঙ্গালুরুতে নিউজিল্যান্ডের মুখোমুখি হয় পাকিস্তান। আগে ব্যাট করে রাচিন রবীন্দ্রের বিশ্বকাপে তৃতীয় শতকের সুবাদে ৬ উইকেটে ৪০১ রান তোলে নিউজিল্যান্ড। রানতাড়ায় ঝোড়ো এক ইনিংস খেলেন পাকিস্তানের ওপেনার ফখর জামান। ১১ ছয় ও ৮ চারে ৮১ বলে তুলে ফেলেন ১২৬ রান। এরপর বৃষ্টির কারণে খেলা বন্ধ হয়ে গেলে ডিএলএস নিয়মে ম্যাচ জিতে যায় পাকিস্তান।
    </p>
    <img src="https://images.prothomalo.com/prothomalo-bangla%2F2023-11%2F7827ee2f-1654-4f07-8412-1eec356f15d1%2F399902564_734802082014839_7274067429203942359_n.jpg?auto=format%2Ccompress&fmt=webp&format=webp&w=576&dpr=1.0" alt="বিরাট কোহলি ও শচীন টেন্ডুলকার, দুজনই এখন ৪৯ শতকের মালিক">
    
    <h3>কিং কোহলি</h3>
    <p>
      ৫ নভেম্বর ছিল বিরাট কোহলির ৩৫তম জন্মদিন। আর এদিনই কলকাতার ইডেন গার্ডেনে ৭০ হাজার দর্শকের সামনে ১১৯ বলে শতক পূর্ণ করেন কোহলি। এটি ছিল ওয়ানডেতে তাঁর ৪৯তম শতক। এর মাধ্যমে শতকসংখ্যায় শচীন টেন্ডুলকারকে ছুঁয়ে ফেলেন কোহলি। টেন্ডুলকারের এর জন্য ৪৫০ ইনিংস লাগলেও কোহলির লেগেছে মাত্র ২৭৭ ইনিংস।
    </p>
    
    <h3>টাইমড আউট বিতর্ক</h3>
    <p>
      দিল্লিতে বাংলাদেশের বিপক্ষে টাইমড আউট হন শ্রীলঙ্কার অ্যাঞ্জেলো ম্যাথুস। আগের ব্যাটসম্যান আউট হওয়ার পর নির্ধারিত দুই মিনিটের মধ্যে ব্যাটিংয়ের জন্য প্রস্তুত না হওয়ায় তাঁর আউটের আবেদন করেন বাংলাদেশ অধিনায়ক সাকিব আল হাসান। নিয়মানুযায়ী আম্পায়াররাও আউট ঘোষণা করেন। ১৪৬ বছরের আন্তর্জাতিক ক্রিকেট ইতিহাসে এটিই প্রথম ‘টাইমড আউটে’র ঘটনা। ম্যাচ শেষে বাংলাদেশ দল ও সাকিবের আউটের আবেদনকে ‘লজ্জাজনক’ বলে মন্তব্য করেন ম্যাথুস। আর সাকিব বলেন, দলের জয় নিশ্চিত করতে এমন সিদ্ধান্ত নিয়েছিলেন তিনি। এ নিয়ে ক্রিকেট–বিশ্বে ক্রিকেটীয় চেতনার অনুসরণ নাকি আইনে থাকা সুযোগের সদ্ব্যবহার—বিতর্ক আবার চাঙা হয়ে ওঠে।
    </p>
    <img src="https://images.prothomalo.com/prothomalo-bangla%2F2023-11%2F3c9692bb-4e70-403d-a6c4-c3c682079440%2F904544_01_02.jpg?auto=format%2Ccompress&fmt=webp&format=webp&w=640&dpr=1.0" alt="আফগানিস্তানের বিপক্ষে দ্বিশতক রানের ইনিংসে ১০টি ছয় মারেন ম্যাক্সওয়েল">
    
    <h3>ম্যাক্সওয়েলের রেকর্ড, পর্ব দুই</h3>
    <p>
      অস্ট্রেলিয়া অধিনায়ক প্যাট কামিন্সের মতে এটিই ‘ওয়ানডে ইতিহাসের সেরা ইনিংস’। মুম্বাইয়ে আফগানিস্তানের ২৯১ রান তাড়া করতে নেমে ৯১ রানেই ৭ উইকেট হারিয়ে ফেলেছিল অস্ট্রেলিয়া। হারতে বসা ওই ম্যাচে কামিন্সকে সঙ্গে নিয়ে অস্ট্রেলিয়াকে তিন উইকেটে জিতিয়ে দেন ম্যাক্সওয়েল। ক্র্যাম্প করায় দৌড়ানোর ক্ষমতা সীমিত হয়ে পড়লেও স্রেফ চোখ ও হাতের জোরের ওপর ভর করে একের পর এক বড় শট খেলে ২০১* রানের অবিশ্বাস্য এক ইনিংসে ম্যাচ বের করে নেন ম্যাক্সওয়েল। ১২৮ বলের ইনিংসে ছিল ২১টি চার ও ১০টি ছয়।
    </p>
  </article>
  
</body>
</html>